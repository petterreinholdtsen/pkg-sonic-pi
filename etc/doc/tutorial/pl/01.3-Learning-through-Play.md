1.3 Nauka przez zabawę

# Nauka przez zabawę

Sonic Pi zachęca abyś poprzez zabawę i eksperymentowanie uczył się 
jednocześnie programowania i tworzenia muzyki. Najważniejsze jest  
abyś się dobrze bawił. W międzyczasie, nawet się nie obejrzysz, 
a zauważysz, że nauczyłeś się programować, komponowac i "grać" na żywo. 

## Błędów nie ma

Skoro jesteśmy przy tym temacie, pozwól że dam Ci jedną radę, coś czego 
nauczyłem się przez lata kodowania muzyki na żywo - *błędów nie ma, 
są tylko nowe możliwości*. To jest coś, co często słyszy się w kontekście 
muzyki z gatunku jazz, ale sprawdza się równie dobrze w odniesieniu 
do kodowania na żywo. Nie ma znaczenia jak dużo masz doświadczenia - 
niezależnie czy jesteś całkowitym żółtodziobem, czy zaprawionym w bojach 
Algorejwerem, na pewno zdarzy Ci się napisać kod, którego wynik 
po uruchomieniu będzie całkowicie nieprzewidziany. Może to brzmieć 
niesamowicie fascynująco - i w tym przypadku faktycznie tak jest. 
Można też, patrząc na to z innej strony, stwierdzić że brzmi to kiepsko 
i jest całkowicie nie na miejscu. Pamiętaj, to że to się wydarzyło 
jest całkowicie nieistotne - to co jest naprawdę ważne to co z tym 
zrobisz dalej. Weź dźwięk, manipuluj nim i przekształć go w coś 
niesamowitego. Tłum będzie *szalał*.

## Zacznij od czegoś prostego

Zawsze kiedy się uczysz, najbardziej kuszące jest to, że chcesz robić 
niesamowite rzeczy *tu i teraz*. Postaraj się jednak powstrzymać te myśli 
i spójrz na nie jako odległy cel, który uda się się osiągnąć *później*. 
Zamiast tego, pomyśl o *najprostszej* rzeczy jaką potrafisz napisać, która 
będzie fajna, a jednocześnie sprawi, że będziesz czuł satysfakcję z tego, 
że jest to mały krok w kierunku wizji, która wypełnia twoją głowę. 
Gdy już będziesz widział w swojej głowie ten mały krok, spróbuj go wykonać 
- napisz kawałek kodu, uruchom go, baw się nim i zobacz jakie nowe pomysły 
przyjdą Ci do głowy. Zobaczysz, niedługo będziesz tak pochłonięty zabawą, 
że zaczniesz robić prawdziwe postępy.

Nie zapomnij tylko podzielić się swoją pracą z innymi!
