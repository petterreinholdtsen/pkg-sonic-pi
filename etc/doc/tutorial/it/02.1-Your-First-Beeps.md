2.1 I tuoi primi Beep

# I tuoi primi Beep

Dai un’occhiata a questa istruzione:

```
play 70
```
È da qui che comincia tutto. Copiala e incollala nella finestra del codice in alto (il grande spazio bianco sotto il tasto Run). Ora, premi Run...

## Beep!

Forte. Premilo ancora. E ancora. *E ancora…*

Wow, pazzesco, sono sicuro che potresti continuare così per tutto il giorno. Ma aspetta, prima di perderti in un flusso infinito di beep, prova a cambiare il numero:

```
play 75
```

Senti la differenza? Prova con un numero più piccolo:


```
play 60

```

Quindi, numeri più piccoli producono suoni più gravi e numeri più grandi producono suoni più acuti. Proprio come sulla tastiera di un pianoforte, i tasti della parte più bassa (quella della mano sinistra) suonano note più gravi e i tasti della parte più alta (quella della mano destra) suonano note più acute. 
Infatti, i numeri fanno riferimento proprio alle note del pianoforte, considerando che al primo tasto a sinistra corrisponde il numero 21. Quindi `play 47`
vuol dire suona la 26esima nota del pianoforte. Il che significa che `play 48`
suona una nota sopra (la nota successiva verso destra). Per esempio, il Do (C, nella notazione inglese) della quarta ottava è il numero 60. Prova a farlo suonare `play 60`.

*Non ti preoccupare* se ti sembra che non abbia alcun senso: nemmeno per me lo aveva quando ho cominciato. Tutto quello che ti serve di sapere per ora è che *numeri piccoli fanno beep più gravi* e *numeri grandi fanno beep più acuti*.

## Accordi

Suonare una nota è divertente, ma suonarne tante contemporaneamente può esserlo anche di più. Prova:

```
play 72
play 75
play 79
```

Forte! Quindi, quando scrivi tanti `play`, suonano tutti contemporaneamente. Prova da solo: quali numeri suonano bene insieme? Quali invece stridono? Sperimenta, esplora e scopri da solo.

## Melodia

Quindi, suonare note e accordi è divertente, ma che ne dici di provare con una melodia? Ovvero, come si fa a far suonare una nota dopo l’altra e non tutte insieme? Beh, è facile, basta fare una sosta (`sleep`) tra le note:

```
play 72
sleep 1
play 75
sleep 1
play 79
```

Che bello, un piccolo arpeggio. Ma che significa quell’ `1` in `sleep 1`? Quel numero indica la *durata dello sleep*. Vuol dire “aspetta per un beat”, ma per il momento pensiamo che significhi uno stop di un secondo. E se invece volessimo suonare il nostro arpeggio un po’ più velocemente? Basta usare valori più piccoli per l’istruzione `sleep`. Che ne dici della metà, `0.5`?

```
play 72
sleep 0.5
play 75
sleep 0.5
play 79
```

Hai notato che suona più veloce? Ora prova, da solo, a cambiare note e tempi.

Una cosa che puoi provare sono i valori intermedi per le note, come `play 52.3` oppure `play 52.63`. Non c’è nessun bisogno, infatti, di limitarsi ai valori interi delle note. Divertiti a provare da solo.

## Nomi letterali delle note

(N.d.T. in inglese le note si chiamano con le lettere dell’alfabeto e cominciano dal La invece che dal Do. Quindi A = La, B = Si, C = Do, D = Re, E = Mi, F = Fa, G = Sol.)
Se già conosci un po’ di notazione musicale (se non la conosci non ti preoccupare, per il momento non è necessaria per divertirsi) potresti voler scrivere una melodia usando i nomi delle note come C e F# invece dei numeri. Sonic Pi ha pensato anche a questo. Puoi fare così:

```
play :C
sleep 0.5
play :D
sleep 0.5
play :E
```
Non dimenticare i due punti `:` prima del nome della nota in modo che diventi rosa. Puoi anche specificare l’ottava indicando un numero dopo il nome della nota:

```
play :C3
sleep 0.5
play :D3
sleep 0.5
play :E4
```

Se ti serve una nota col *diesis* (in inglese *sharp*), aggiungi una `s` dopo il nome della nota come in `play :Fs3` o se ti serve col *bemolle* (in inglese *flat*) aggiungi una `b` come in `play :Eb3`.

Ora puoi *sbizzarrirti* a far suonare note, accordi e melodie.